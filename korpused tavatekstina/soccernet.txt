Juventus tegi Udinesele kiirelt otsad
Itaalia Serie A-s kinnitas oma eduseisu Juventus, kes oli võõral väljakul üle Udinesest.
Juventuse treener Antonio Conte otsustas esmaspäeva õhtul toimunud mängus puhkust anda mitmele põhitegijale, ent sellele vaatamata tuldi Udinesega toime.
Otsustavaks sai Juventuse kvaliteet rünnakul ning mäng kindlustati ära vähem kui poole tunniga tänu Sebastian Giovinco ja Fernando Llorente väravatele.

PSG teenis hooaja teise kaotuse
Pariisi suurklubi Saint-Germain sai Ligue 1 tabelisse kirja hooaja teise kaotuse, kui võõral väljakul jäädi 0:1 alla Lyoni meeskonnale. 
Ilma Zlatan Ibrahimovicita mängival PSG'l ei õnnestunud esimest korda tänavause hooaja jooksul väravani jõuda ning võeti vastu teine kaotus liigas. Mitmeid häid võimalusi raisanud pariislastel jättis soovida eelkõige otsutavus rünnakute lõpetamisel. 
Mängu ainus värav sündis 31. minutil Jordan Ferri 25'lt meetrilt sooritatud pealelöögist. PSG päästis suuremast kaotusest Salvatore Sirigu, kes suutis mitmel korral näidata suurepärast tõrjetööd. 
Võidu teenis liiga teine meeskond, Monaco, kes Emmanuel Riviere väravast alistas Rennes'i 1:0. Monaco vähendas vahe peale 33. vooru PSG'ga kümnele punktile. Lille kindlustas enda kolmandat positsiooni, edestades tabeli neljandat Saint-Etienne'i seitsme silmaga.

Vağtğuk lõbutses Blackburni vastu
Readingu noorteakadeemiat esindav Bogdan Vağtğuk võttis ainuisikuliselt juppideks Blackburni eakaaslased, mängides 3:1 võidus rolli kahe värava juures.
"3:1 võitsime Blackburni, täna oli minu päev, lõin värava ja andsin söödu," teatas Vağtğuk mängujärgselt sotsiaalmeedias. Samuti tänas noor ründaja kõiki, kes teda hea mängu puhul õnnitlesid.
Blackburni kodulehe ülevaade märgib, et kuigi kodumeeskond läks väravateta avapoolaja järel teisel kolmveerandtunnil õige pea juhtima, vastasid külalised Readingust sellele tabamusele koheselt. 69. minutil asuti omakorda eduseisu, lõppskoori tõi tabloole aga Blackburni omavärav mõni minut enne lõpuvilet. Kumma värava Vağtğuk lõi ja millisele tegi eeltöö, ei ole hetkel teada.
U-18 vanuseklassi meistrivõistlustel on Readingul pidada veel kaks kohtumist, hooaeg lõpetatakse lõunatsooni 11 meeskonna hulgas tabeli keskel, tõenäoliselt 4-6. koha vahemikus.

Puri mänguaega ei saanud
Rumeenia kõrgliiga 27. voorus sai kaotuse kirja Eino Puri tööandja FC Botosani, kes jäi tulemusega 1:2 alla Universitatea Cluji meeskonnale.
Botosani läks kohtumist küll 11. minutil Gabriel Vasvari tabamusest juhtima, kuid Valentin Lemnaru kaks väravat andsid kolm võidupunkti Cluji meeskonnale. Puri meeskonna koosseisu ei kuulunud.
Botosani jäi Rumeenia liigas püsima kaheksandale kohale, täna võitnud Cluj tõusis võiduga 13. tabelireale.

Vosko andis taas resultatiivse söödu
Vladimir Voskoboinkov on Hiina esiliigas hea hoo leidnud, sest kui nädala eest lõi ta värava ja andis resultatiivse söödu, siis sel nädalavahetusel aitas ta samuti meeskonnakaaslasel värava lüüa.
Tavapäraselt algkoosseisu kuulunud ja kõik 90 minutit Qingdao Hainiu eest kaasa teinud 31-aastane ründaja andis Chongqing Lifani vastu täpse söödu 24. minutil, mil ta meeskonnakaaslane Wang skoori avas.
Hainiul ei õnnestunud eduseisust aga lõpuni kinni hoida ja nii lasti 72. minutil külalistel seis viigistada. Kaks minutit hiljem teenis Voskoboinikov kollase kaardi. 1:1 seisuga mäng ka lõppes.
Liigatabelis on Qingdao klubi viiest voorust kogutud üheksa punktiga kolmas. 

Augsburg jäi Hoffenheimile kindlalt alla
Ragnar Klavani koduklubi FC Augsburg jäi Saksamaa meistrivõistluste 30. voorus võõral väljakul 0:2 alla Hoffenheimile.
Kodumeeskond läks ette kohe mängu alguses, kui 19. minutil oli täpne Sejad Salihovic. Lõppskoor tekkis tabloole juba esimese poolaja järel Jannik Vestergaardi värava järel. Eesti koondislane oli vigastuspausi järel esimest korda koosseisus, kuid platsile veel ei pääsenud.
Augsburg jätkab neli vooru enne liiga lõppu 42 punktiga kaheksandal tabelireal, tänane oponent Hoffenheim jääb üheksandana neist maha vaid kaks punkti.

Inglismaa karikafinaalis kõrgliiga duell
Inglismaa karikasarja teises poolfinaalis alistas Hull City 5:3 Sheffield Unitedi.
Kohtumist alustas paremini esiliigameeskond Sheffieldist ja juba 19. minutil mindi Jose Baxteri väravast juhtima, 42. minutil küll Yannick Sagbo viigistas, kuid poolaja võit kuulus siiski paar minutit hiljem Steven Scougalli väravast ette läinud Sheffieldile.
Teise poolaja alguses pani täiskäigu sisse Hull ning 67. minutiks oldi ees koguni 4:2, täpsed olid Matt Fryatt, Tom Huddlestone ning Stephen Quinn. Enne lõppu läks taas tuliseks, sest 90. minutil suutis külalismeeskond läbi James Murphy jala ühe tagasi lüüa, kuid kõrgliiga sats pani David Meyleri kolmanda üleminuti väravast mängu siiski lukku.
Sarnaselt poolfinaalidele peetakse Wembley'l ka 17. mail toimuv finaal, kus Hulli vastaseks on Arsenal.
Hull City - Sheffield United 5:3 (1:2)
42. Sagbo, 49. Fryatt, 54. Huddlestone, 67. Quinn, 90+3. Meyler - 19. Baxter, 44. Scougall, 90. Murphy

Bayern kaotas taas
Bundesliga 30. vooru põnevaimas mängus läksid omavahel vastamisi juba tiitli kindlustanud Müncheni Bayern ja teise koha eest võitlev Dortmundi Borussia, kellest viimane väljus matğist 3:0 võitjana.
Allianz Arenal toimunud kohtumist alustas Jürgen Klopp üllatusega, kui jättis pingile oma suurima väravaküti ning suvel Bayerniga liituva Robert Lewandowski. Poolaka asemel alustas tipuründajana Pierre-Emerick Aubameyang, kelle vorm on sel hooajal heitlik olnud.
Dortmund alustas kohtumist hästi, kui juba 20. minutil viis kesknädalal Real Madridi vastu mitu head võimalust luhanud Henrikh Mkhitaryan Borussia 1:0 ette. Väravasöödu sai kirja Marco Reus, kelle söödu realiseerinud armeenlane lõi oma selle liigahooaja seitsmenda värava.
Debütant Bayernit päästa ei suutnud
Tänase mängu näol oli tegemist juba neljanda järjestikuse mänguga, kus Pep Guardiola hoolealused kaotusseisu jäid. Bayerni püüdlusi vähemalt viigipunktiks ei aidanud ka tõsiasi, et mängust pidi vigastusega lahkuma Manuel Neuer ning kuna varuväravavaht Tom Starke on samuti vigastatud, astus mängu 20-aastane Lukas Raeder, kellele oli see karjääri esimeseks Bundesliga mänguks.

Real tõusis teiseks
Hispaania meistriliiga 33. vooru laupäeva hilisõhtuses mängus võitis Real Madrid 4:0 Almeriat ning tõusis sellega eile kaotuse saanud Barcelona ette teiseks.
Carlo Ancelotti hoolealused sattusid hoogu teisel poolajal, kui löödi kolm väravat. Avapoolaja ainsa tabamuse eest hoolitses 28. minuti Angel Di Maria.
Teine poolaeg algas kohe väravatega, kui jalad said valgeks Gareth Bale ja Isco. Mängu lõppskoori vormistas 85. minutil Alvaro Morata, kes lõi Reali 94. värava sel liigahooajal.
Võit tõstis Madriidi suurklubi teisele kohale. Esikohal jätkub Atletico Madrid, kes on küll linnarivaaliga samade punktide peal, kuid kellel on ka üks mäng varuks, mis peetakse homme võõrsil Getafe vastu. Kolmandaks langes Barcelona, kes kaotas eile 0:1 Granadale.

Omavärav tõstis Evertoni neljandaks
Endine Manchester Unitedi kaitsja Wes Brown lõi omavärava, mis andis Evertonile Sunderlandi vastu 1:0 võidu.
Imelist hooaega tegev Everton ei tohitnud tabeli punase laterna Sunderlandi vastu libastumist lubada, kui Meistrite liigasse pääseda soovitakse.
Kohtumine Sunderlandis osutus võrdseks ja ohtrate pealelöökidega mänguks, kuid avavärav ei sündinud ega sündinud.
Lõpuks saabus see õnnetuse läbi, kui Sunderlandi kaitsja Wes Brown ei tulnud toime Gerard Deulofeu tsenderdusgea ja suunas palli oma väravavahi selja taha.
Too tabamus, mis jäi mängu ainsaks väravaks, tõstis Evertoni liigatabelis neljandale kohale.